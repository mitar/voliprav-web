Flokkur fólksins vill standa vörð um sjálfstæði Íslands. Við munum standa gegn öllum tillögum sem skert geta fullveldisrétt Íslendinga yfir auðlindum sínum.

Við viljum stuðla að ábyrgum breytingum á stjórnarskránni með víðtækri samstöðu.

Við leggjum áherslu á að auðlindaákvæði verði bætt inn í stjórnarskrána. Það er skilyrðislaus krafa í þeim efnum að auðlindirnar verði skilgreindar sem þjóðareign er megi aldrei framselja með varanlegum hætti og að fyrir afnot af þeim verði greitt fullt verð.

Ávallt ber að standa af árvekni vörð um ákvæði stjórnarskrárinnar er varða réttindi einstaklinganna. Ríka áherslu ber að leggja á virðingu fyrir sjálfstæðum rétti einstaklingsins. Sömu réttindi skulu gilda fyrir alla, óháð stjórnmálaskoðunum, trú, litarhætti, kynferði eða kynhneigð.
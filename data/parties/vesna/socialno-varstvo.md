Flokkur fólksins krefst þess að öryrkjum og eldri borgurum verði tryggð mannsæmandi afkoma svo að þeir geti lifað með reisn. Stjórnarskrárvarin réttindi þessara þjóðfélagshópa verður að virða í hvívetna. Lágmarksframfærsla verði 350.000 kr. skatta- og skerðingalaust.

Almannatryggingakerfið er orðið allt of flókið. Þörf er á að einfalda kerfið til muna. Víxlverkandi skerðingarreglur gera það að verkum að nánast ómögulegt er að brjótast út úr fátæktargildru kerfisins.

Við ætlum að leggja niður skerðingar á ellilífeyri vegna atvinnutekna. Við ætlum að heimila öryrkjum að reyna fyrir sér á vinnumarkaði í allt að 2 ár án þess að lífeyrir þeirra skerðist eða örorka þeirra verði endurmetin.

Við munum hækka frítekjumark ellilífeyris vegna lífeyristekna frá 25.000 kr. upp í 100.000 kr.

Grunnlífeyrir almannatrygginga þarf að tryggja afkomu fólks og duga til að standa undir grunnframfærslu og húsnæðiskostnaði. Flokkur fólksins vill að lágmarkstekjutrygging almannatrygginga verði 350.000 kr. á mánuði eftir skatt.

Við krefjumst þess að Alþingi gangi tafarlaust frá lögfestingu á samningi Sameinuðu þjóðanna um réttindi fatlaðs fólks og aðlögun íslenskra laga að honum.
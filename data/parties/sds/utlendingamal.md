Flokkurinn leggur áherslu á að innflytendur eigi greiða leið að aðlögun að íslensku samfélagi. Lykilinn að því er að fólki sé gert kleift að verða þátttakendur í íslensku samfélagi, t. d. á vinnumarkaði, að fólk njóti tækifæra til menntunar og þess sé gætt að það eigi kost á að tileinka sér kunnáttu í íslensku. Innflytjendur skulu hvattir til íslenskunáms enda er kunnátta í málinu mikilvægur lykill að því að hver og einn geti orðið fullur þátttakandi í samfélaginu. Flokkur fólksins leggur áherslu á að sérstaklega sé hlúð að börnum innflytjenda þannig að þeim líði vel í íslensku samfélagi.

Við leggjum áherslu á að haldið sé uppi öflugri landamæragæslu á Íslandi.

Við viljum að gerð verði úttekt á Schengensamstarfinu með gagnrýnum huga og það metið vandlega hvort Ísland haldi áfram þáttöku.
 
Afgreiðsla hælisumsókna skal vera skilvirk. Halda verður í skefjum þeim kostnaði sem keyrt hefur úr hófi vegna tilhæfulausra umsókna. Afgreiða á slíkar umsóknir innan 48 stunda eins og gert í nágrannalöndum. Ísland á ekki að hafa lægri þröskuld en aðrar þjóðir.

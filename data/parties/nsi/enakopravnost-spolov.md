K varovanju človekovega dostojanstva sodi tudi enakopravnost med spoloma, med žensko in moškim. Obojim želimo zagotavljati enaka izhodišča za razvoj talentov. Spoštujemo različnost ženskega in moškega spola, različna zanimanja ter s tem povezane izbire kariernih poti. Samoumevno mora biti, da morajo moški in ženske za enako delo prejeti enako plačilo. Staršem želimo omogočati usklajevanje poklicnega in družinskega življenja, pri delodajalcih pa spodbujati pozitiven odnos do materinstva in očetovstva - saj ti vlogi bogatita celotno družbo. Matere in očetje, ki se odločijo za izstop iz trga dela in skrb za otroke, zaradi te odločitve v družbi ne smejo biti diskriminirani.

Menntun er mannréttindi. Skólastarf á Íslandi á að vera þróttmikið með áherslu á jafnræði, sjálfsstyrkingu og samskipti þar sem einstaklingurinn fær að njóta sín. Flokkur fólksins vill stuðla að bættu menntakerfi á öllum stigum og að læsi ungmenna sé tryggt. Menntun á Íslandi verði gjaldfrjáls fyrir alla, þ.m.t. menntun í listum.

Við leggjum  áherslu á kröftugt skólastarf á öllum stigum og vill stuðla að því að nemendum og kennurum líði vel í skólanum. Háskólar geti gegnt hlutverki sínu með því að tryggja blómlegt rannsóknarstarf. Með því er lagður grunnur að framþróun, aukinni framleiðni og bættum lífskjörum í landinu.

Allir skulu hafa óhindraðan aðgang að menntun án tillits til efnahags og búsetu. Mannauðinn skal efla með menntun. Við viljum gjaldfrjálsan aðgang að söfnum og sýningarsölum af margvíslegum toga sem dýpka skilning landsmanna á menningu og sögu þjóðarinnar.

Til að auka lýðræðislega þátttöku og skilning fólks á mikilvægi þess, þarf skólakerfið að veita nemendum strax í grunnskóla fræðslu og þjálfun í verki við lýðræðislega stjórnarhætti og vinnubrögð. Öll börn eiga rétt á að stunda nám meðal jafningja þar sem sjálfsmynd þeirra og sjálfstraust fái að þroskast og dafna með eðlilegum hætti.

Fatlaðir námsmenn eiga skilyrðislaust að geta valið sér nám eftir áhugasviði, bæði á framhaldsskóla og háskólasviði. Aðgengismál eða stuðningur sem í boði er á ekki að vera hindrun í þessum efnum. Veita skal fræðslu um fötlun til nemenda, foreldra og starfsfólks menntastofnana.

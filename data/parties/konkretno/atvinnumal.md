Flokkur fólksins leggur áherslu á öflugt atvinnulíf með þátttöku sem flestra enda er fjöldaþátttaka landsmanna í atvinnulífiaflvél verðmætasköpunar og tekjumyndunar í samfélaginu. Við  viljum að atvinnuvegum þjóðarinnar séu búin góð skilyrði, ásamt því að  heimilum sé tryggð örugg afkoma. Heilbrigð verðmætasköpun er undirstaða velferðar.

Við styðjum nýsköpun heils hugar og viljum skapa hvetjandi skilyrði þess að hugkvæmni og dugnaður einstaklinga fái notið sín með framtaki í atvinnulífinu.

Við leggjum áherslu á þróttmikla atvinnustarfsemi um allt land í landbúnaði, ferðaþjónustu, sjávarútvegi, iðnaði og skapandi greinum. Við fögnum því til dæmis að 16% útflutningstekna Íslands 2019 má rekja til hugverka og skapandi greina. Við viljum tvöfalda þá prósentutölu á næsta kjörtímabili með markvissri sóknaráætlun.

Efla þarf fjölbreytni í atvinnuvegumþjóðarinnar, fjölga eggjunum í körfunni. Stóraukið menntunarstig á að veita okkur spennandi sóknarfæri í næstu framtíð innan nýsköpunar og þróunar á fjölmörgum sviðum þar sem gert er út á útflutning. 

Við leggjum áherslu á græna framleiðslu sem skilar úrvalsvörum á breiðu sviði. Hrein raforka og ímynd landsins gefur okkur gott forskot. Við viljum ekki aðeins auka hlutdeild innlendrar framleiðslu á innanlandsmarkaði. Við teljum einnig að neysluvörur á borð við íslenskt grænmeti eigi fullt erindi á erlenda markaði og geti orðið að útflutningsvöru. 

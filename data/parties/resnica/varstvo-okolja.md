Želimo nov Zakon o vodah oblikovan skupaj z zainteresirano javnostjo, interesnimi skupinami in strokovnjaki na način, ki bo izpolnil zakonodajne zahteve v skladu s 70.a členom Ustave in bo hkrati vključeval varovalke proti privatizaciji vodnih virov. Opažamo namreč vedno večje težnje po privatizaciji naravnih dobrin z željo po dobičku, medtem ko je v Ustavi RS jasno določeno, da mora biti oskrba s pitno vodo neprofitna dejavnost. Za zagotavljanje kakovostnih naravnih virov je smiselno podpreti že obstoječe programe (npr. resolucija o nacionalnem programu o strateških usmeritvah razvoja slovenskega kmetijstva in živilstva »Naša hrana, podeželje in naravni viri od leta 2021«).

Flokkur fólksins leggur áherslu á að umferðaröryggi og áreiðanleiki séu ávallt í forgangi í samöngumálum. Vegalengdir milli þéttbýliskjarna og byggðarlaga verði styttar og bættar eins og kostur er.

Flokkur fólksins vill að stöðugt sé unnið  að því að bæta umferðaröryggi á þjóðvegum landsins meðal annars með bættu viðhaldi, breikkun vega, fækkun einbreiðra brúa á þjóðvegi 1 og frekari lagningu bundins slitlags.

Mikilvægt er að ráðast sem fyrst í fulla gerð Sundabrautar og að brúa Ölfusá norðan Selfoss. Einnig að vegamálum sunnanverðra Vestfjarða verði varanlega komið í gott horf.

Einkum er bráðnauðsynlegt að leggja Sundabraut, bæði af öryggis- og hagkvæmniástæðum. Það er óforsvaranlegt af borgaryfirvöldum í Reykjavík hve mjög þau hafa tafið fyrir í þessum efnum. Borgaryfirvöld hafa ítrekað komið í veg fyrir framkvæmdir og m.a. gripið til þess að úthluta lóðum á fyrirhuguðu vegstæði Sundabrautar. Þetta hefur aftur hamlað uppbyggingu nýrra íbúðasvæða norður af núverandi höfuðborgarsvæði, s. s. á Geldinganesi, Kjalarnesi og jafnvel norðan Hvalfjarðar.

Flokkur fólksins styður jarðgangagerð á Austurlandi, Vestfjörðum og víðar til að tryggja öruggar samgöngur á landsbyggðinni. Jarðgöng eru ekki munaðarvara heldur öryggisatriði.

Reykjavíkurflugvöllur á heima í Vatnsmýrinni og skal áfram gegna lykilhlutverki sem miðstöð samgangna og sjúkraflutninga í lofti fyrir alla landsmenn, og einnig sem varaflugvöllur fyrir Keflavíkurflugvöll.